Minoksidiili
Minoksidiili on vasodilaattori eli verisuonia laajentava lääke, joka alun perin oli suun kautta otettava tabletti (tuotenimellä Loniten) korkean verenpaineen hoitoon. Sillä kuitenkin havaittiin olevan mielenkiintoinen sivuvaikutus, joka stimuloi hiustenkasvua ja hidastaa hiustenlähtöä. Tämän johdosta Upjohn Corporation tuotti 1980-luvulla topikaalisen (päähän imeytettävän) liuoksen, joka sisälsi minoksidiiliä hiustenlähdön hoitoa varten. Tuohon aikaan tuote kulki nimellä Rogaine ainoastaan Yhdysvalloissa, muualla maailmassa sitä markkinoitiin nimellä Regaine. Minoksidiililiuosta on saatavana kahtena eri pitoisuutena: 2% konsentraationa ja 5% konsentraationa. Näistä ensin mainittu on suunnattu naisille ja jälkimmäinen miehille, mutta tuotteita voi käyttää vapaasti sukupuolesta riippumatta. Minoksidiilin tarkkaa vaikutustapaa hiustenlähdön ehkäisemisessä ei tunneta.
Minoksidiili on kalium-kanavan agonisti. Se sisältää typpioksidin (NO) kemiallisen rakenteen, verisuonten dilaattorin (laajentajan), ja voi toimia typpioksidiagonistina. Tämä voi olla selitys minoksidiilin kykyyn stimuloida hiustenkasvua. Koska minoksidiili on typpioksidimainen yhdiste, sen on oletettu toimivan guanylaattisyklaasin, eli vasodilaatioon osallistuvan entsyymin aktivoijana. Tähän päivään mennessä ei ole kuitenkaan havainnoitu cGMP:n tai PKG:n aktivoitumista.
Hiustenlähtöön suunnattuna lääkkeenä yleisin sivuvaikutus on kutiava päänahka.
On todettu tapauksia, joissa henkilö voi olla yliherkkä (allerginen) minoksidiilille tai sidosaineena toimivalle propyleeniglykolille, jota käytetään minoksidiilin topikaalisissa koostumuksissa, kuten Rogainessa. Minoksidiili voi aiheuttaa suurissa annoksissa hypotensiota. On myös huomattu, että vaseliinin tai tretinoiinin samanaikainen käyttö minoksidiilin kanssa voi aiheuttaa liian suurta päänahan kautta tapahtuvaa imeytymistä, samoin kuin valmisteen käyttö auringonpolttamalla iholla.
Mikäli minoksidiilin käyttö hiustenlähtölääkkeenä lopetetaan pitkäksi ajaksi, sen mahdolliset positiiviset vaikutukset katoavat ja hiustenlähtö jatkuu kuten aiemmin.
Muita sivuvaikutuksia on:
Aknea lukuun ottamatta kaikki sivuvaikutukset ovat mahdollisia indikaattoreita lääkkeen liiallisesta käytöstä. Vaikka hiustenlähtöön käytettävää minoksidiilia saa reseptivapaasti, on suositeltavaa konsultoida näissä tapauksissa asiantuntevaa lääkäriä mahdollisten terveydellisten riskien välttämiseksi.
Lääkeaine voi kulkeutua äidistä lapseen rintaruokinnan kautta.
Topikaalista minoksidiilia myydään monilla eri tuotenimillä. Alkuperäisen valmistajan Rogainea myydään nykyään tällä nimellä maailmanlaajuisesti (nimestä Regaine on luovuttu). Lääkepatentin umpeuduttua maailmalla on monia eri minoksidiilin valmistajia. Näiden tuotteiden valmistusaineet ja konsentraatiot vaihtelevat, jotkin valmistajat tarjoavat jopa 30% konsentraatiota. Ei ole todisteita siitä, että suurempi konsentraatio vaikuttaisi tehokkaammin kuin alhaisempi. Alkuperäinen valmistaja kuitenkin julkisti uuden tuotteen, Rogaine Foam, jossa sidosaineena ei enää ole neste, vaan vaahto. Toistaiseksi tätä tuotetta ei ole myynnissä Suomessa.
Suomessa myytäviä topikaalisia tuotteita on tällä hetkellä kaksi: alkuperäinen Rogaine ja ruotsalainen rinnakkaisvalmiste Recrea. Rogainea myydään Suomessa sekä 2% että 5% konsentraatioina. Sama pätee myös Recreaan, tuotteiden nimet ovat Recrea ja Recrea Forte.
Minoksidiilia parodioitiin "Simpsoneiden" jaksossa nimeltä "Simpson ja Delilah", jossa päähenkilö Homer Simpson käyttää tuotetta nimeltä 'Dimoxinil' kasvattaakseen hiuksia, ja saa täten nostetta sosiaalisessa elämässään.
Minoksidiiliin on viittaus myös elokuvassa "". Muistelukohtauksessa fiktiivinen hahmo nimeltä Nordberg nähdään suuressa afro-kampauksessa. Kun kerronta palaa nykypäivään, toinen hahmo kysyy häneltä: "Etkös ollutkin yksi ensimmäisiä minoksidiilin testaajia?"
