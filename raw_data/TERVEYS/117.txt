Tehohoitolääketiede
Tehohoitolääketiede (usein "tehohoito") on lääketieteen osa-alue, jonka keskeisenä toiminta-ajatuksena on tilapäisen hengenvaaran torjunta. Tehohoitoa annetaan sairaalan teho-osastolla tai tehostetun valvonnan osastolla. Teho-osaston toiminnasta ja tehohoidosta vastaa alaan perehtynyt lääkäri, joka Suomessa on lähes poikkeuksetta anestesiologi eli anestesiologian ja tehohoidon erikoislääkäri. Tehohoidossa toimivalla lääkäri voi myös suorittaa tehohoitolääketieteen 2-vuotisen lisäkoulutusohjelman , joka on yliopistojen koordinoimaa koulutusta; lisäkoulutusohjelmassa voi kouluttautua myös muun soveltuvan erikoisalan lääkäri, kuten sisätautien tai kirurgian erikoislääkäri, mutta valtaosa tehohoitolääkäreistä on Suomessa kuitenkin anestesiologeja.
Tehohoidossa hoidetaan kaikkien kliinisten erikoisalojen potilaita, joiden katsotaan olevan tilapäisessä hengenvaarassa äkillisen sairastumisen tai loukkaantumisen vuoksi tai jotka tarvitsevat tilapäisesti tehostettua valvontaa vaikean sairauden pahenemisen uhan tai kirurgian jälkeen. Teho-osastolle ottamisesta päättää tehohoitolääkäri.
Tehohoito eroaa esimerkiksi tavanomaisesta sairaalan vuodeosaston hoidosta siten, että tehohoitoyksikössä on valmiudet kriittisesti sairastuneen potilaan tehostettuun peruselintoimintojen häiriöiden hoitoon ja valvontaan sekä jatkuvaan tarkkailuun. Potilaan hoidosta vastaa tehohoitolääkäri, mutta usein eri erikoisalat osallistuvat vaikeiden tehohoitopotilaiden hoitoon. Muita tehohoitopotilaan hoitoon keskeisesti osallistuvia ammattiryhmiä ovat mm. sairaanhoitajat ja fysioterapeutit.
