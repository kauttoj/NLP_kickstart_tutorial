Rinnakkaistuontilääke
Rinnakkaistuontilääke on alun perin jossakin toisessa EU-maassa myytäväksi tarkoitettu, rinnakkaismaahantuojan uudelleen pakkaama lääke. Rinnakkaistuontilääke on alkuperäisvalmistajan oma tuote, jonka rinnakkaistuoja on ostanut halvemman hintatason EU-maasta. Rinnakkaistuontilääkkeet ovat siten edullisempia kuin tuontimaassa markkinoilla olevat vastaavat alkuperäislääkkeet.
Lääkkeiden rinnakkaistuojalla täytyy olla tukkukauppalupa kyseisen maan lääkeviranomaiselta. Lisäksi tarvitaan erillinen myyntilupa jokaiselle maahantuotavalle rinnakkaistuontilääkkeelle. Rinnakkaistuoja pakkaa lääkkeet uudelleen tuontimaan säädösten mukaisesti. Lääkealan turvallisuus- ja kehittämiskeskus Fimea ja Euroopan lääkevirasto EMA valvovat lääkkeiden rinnakkaistuontia.
