ECMO
ECMO ("extracorporeal membrane oxygenation") eli kehonulkoinen happeuttaminen on veren happeuttamista koneellisesti kehon ulkopuolella. ECMO-hoidossa vähähappinen laskimoveri johdetaan kehonulkoisen pumpun kautta laitteeseen, joka keuhkojen tapaan happeuttaa verta ja poistaa siitä hiilidioksidia, ja happeutunut veri palautetaan sitten potilaan omaan verenkiertoon. ECMO-hoitoa käytetään hengityksen tai verenkierron vaikeassa vajaatoiminnassa, jossa tavanomaisten hoitomuotojen katsotaan olevan riittämättömiä. Hoidossa käytetty laitteisto on kehitetty sydänkirurgiassa käytettävästä sydän-keuhkokoneesta.
ECMO-hoidolla voidaan parhaimmillaan pelastaa potilaan henki, mutta se on kallista ja siihen voi liittyä merkittäviä komplikaatioita. Tavallisimpia ECMO-hoitoon liittyviä komplikaatioita ovat verenvuodot ja veren hyytymisjärjestelmän häiriöt. ECMO-hoitoa pidetään raskaansarjan tehohoidon yhtenä vaativammista hoidoista.
