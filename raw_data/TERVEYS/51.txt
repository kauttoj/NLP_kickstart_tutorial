Krooninen tila
Krooninen tila on pitkäikäinen tai toistuva, usein hitaasti kehittyvä sairaus, kipu tai muu tila. Erityisesti puhutaan kroonisesta sairaudesta. Kroonisen sairauden vastakohta on akuutti eli äkillinen sairaus, joka kestää vain lyhyen ajan. 
Muun muassa Yhdysvalloissa on todettu, että lähes puolella väestöstä on ainakin yksi krooninen sairaus. Yli 65-vuotiaista jopa 90 %:lla on ainakin yksi, 77 %:lla ainakin kaksi kroonista sairautta. Tavallisimpia kroonisia sairauksia ovat niveltulehdus (arthritis), monet hengitysteiden sairaudet, verenpainetauti, veren kohonnut kolesterolipitoisuus sekä muut sydän- ja verisuonitaudit. Kroonisia sairauksia ovat myös diabetes ja osteoporoosi. 
Monet krooniset sairaudet eivät ainakaan varhaisessa vaiheessaan rajoita potilaan työ- tai toimintakykyä eivätkä edes saa häntä tuntemaan itseään sairaaksi. Usein niitä ei voi lainkaan huomata ilman lääketieteellistä diagnoosia. Hoitamattomina monet krooniset taudit kuitenkin vähitellen pahenevat, jolloin kipu yltyy, ja todella pitkän ajan jälkeen nämä taudit voivat jopa tappaa.
Eräs tyypillinen kroonistunut tila on krooninen kipu. Kipu määritellään krooniseksi silloin, jos sen kesto on pidempi kuin kivun aiheuttaneen kudosvaurion paranemiseen tarvittava aika. Tyypillisesti kipua aiheuttavien kudosvaurioiden parneminen kestää korkeitaan joitakin kuukausia. Kudosvaurion parannuttua kipu saattaa kroonistua kivun akuuttivaiheen aikana tapahtuneen kipujärjestelmän herkistymisen vuoksi. Muita syitä krooniselle kivulle voi olla myös korjaantumaton nosiseptoreita ärsyttävä tila, esimerkiksi nivelrikko. Myös psyykkiset syyt saattavat aiheuttaa kroonista kipua. 
