Suomen Lääkäriliitto
Suomen Lääkäriliitto on ammattijärjestö, johon kuuluu yli 90 prosenttia maassa toimivista lääkäreistä. Vuoden 2013 alussa liitolla oli 24 103 jäsentä. Lääkäriliitto on perustettu vuonna 1910. Lääkäriliiton toimialaan kuuluvat mm. lääkärikunnan edunvalvonta, terveyspoliittiset kannanotot ja linjanvedot, lääketieteellisen koulutuksen seuraaminen, eettinen keskustelu ja ohjeistus sekä edustaminen kansainvälisissä lääkärijärjestöissä. Lääkäriliitto julkaisee "Suomen Lääkärilehteä" ja järjestää kerran vuodessa Lääkäripäivät yhteistyössä Lääkäriseura Duodecimin ja Finska Läkaresällskapetin kanssa. Lääkäripäivät on Suomen suurin lääkärien koulutustapahtuma.
Lääkäriliiton puheenjohtajana toimii Marjo Parkkila-Harju ja toiminnanjohtajana Heikki Pälve. Lääkäriliiton toimisto sijaitsee Helsingissä osoitteessa Mäkelänkatu 2. Suomen Lääkäriliitto kuuluu Akavaan.
Suomen Lääkäriliitto perustettiin helmikuussa 1910, jolloin maassa oli noin 500 lääkäriä. Liiton tarkoituksena oli vahvistaa lääkärien yhteiskunnallista ja taloudellista asemaa, ja uusi liitto saikin heti jäsenikseen noin 95 prosenttia lääkärikunnasta. Lääkäriliitto on koko historiansa ajan toiminut aktiivisesti Suomen terveydenhuoltojärjestelmän kehittämiseksi. 1900-luvun alkupuolella keskeisiä epäkohtia olivat maaseudun väestön terveydenhuolto ja kunnanlääkärien asema. Sotien jälkeen alettiin kiinnittää huomiota kansalaisten terveydentilan kohentamiseen ja sosiaalisten ongelmien korjaamiseen. 1940-luvulla Suomeen rakennettiin neuvolajärjestelmä, ja 1950-luvulla kehitettiin keskussairaalajärjestelmä. 1970-luvun kansanterveyslain mukana kuntiin tulivat terveyskeskukset, joihin myöhemmin kotiutui nykyisinkin käytössä oleva omalääkärijärjestelmä. 1980-luvulla Lääkäriliitto oli eräs aloitteentekijöistä, kun Suomeen perustettiin yleinen potilasvakuutus. Asiaa koskeva laki säädettiin vuonna 1992.
Suomen Lääkäriliitto määrittelee tehtävänsä seuraavasti:
Suomen Lääkäriliitto on hyväksynyt seuraavat lääkärin perusarvot:
Suomen Lääkäriliitto edustaa Suomea mm. seuraavissa kansainvälisissä järjestöissä:
Lääkäriliittoa on myös kritisoitu liiasta oman edun ajamisesta. Lääkärityöttömyydestä johtuen opetusministeriö vähensi vuonna 1993 lääketieteen alan opiskelijoiden yliopistotason aloituspaikkoja 500:sta 350:een. Tämä saattoi osaltaan lisätä terveyskeskuksissa vaikuttavaa lääkäripulaa, ja aloituspaikat nostettiinkin vuosituhannen alussa yli 600:aan. Myöhemmin liitto on ottanut kriittisen kannan aloituspaikkojen lisäämiseen, koska ikäluokasta jo joka 100. koulutetaan lääkäriksi. Monet muistavat myös vuoden 2001 lääkärilakon, jonka jälkeen julkinen sektori nosti lääkärien palkkoja. Pitkällä aikavälillä palkat ovat kehittyneet muun julkisen sektorin tahtiin.
