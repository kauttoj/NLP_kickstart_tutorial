Rinnakkaislääke
Rinnakkaislääke eli geneerinen lääke tai rinnakkaisvalmiste on lääke, joka on kehitetty ja tuotu markkinoille alkuperäislääkkeen patenttisuojan rauettua. Suomessa rinnakkaislääkkeistä käytetään joskus virheellisesti termiä kopiolääke. Rinnakkaislääke on edullisempi kuin alkuperäisvalmiste, mutta vastaa muuten alkuperäisvalmistetta ominaisuuksiltaan: siinä on sama määrä samaa vaikuttavaa lääkeainetta samassa annosmuodossa kuin alkuperäislääkkeessä. Fimea valvoo kaikkien Suomessa myynnissä olevien lääkkeiden turvallisuutta ja laatua. 
Lääkevalmisteiden vastaavuudesta käytetään termiä bioekvivalenssi eli biologinen samanarvoisuus, joka todetaan tarkoin kliinisin testein. Biologinen samanarvoisuus alkuperäisvalmisteen kanssa on rinnakkaislääkkeen myyntiluvan myöntämisen keskeisimpiä ehtoja. Lääkevalmisteet ovat biologisesti samanarvoisia, jos niiden pitoisuudet koehenkilön veressä ovat samalla aikajaksolla niin samanlaiset, ettei odotettavissa ole eroja lääkkeen tehossa tai sen mahdollisesti aiheuttamissa haittavaikutuksissa. Rinnakkaislääke on siis tutkitusti yhtä tehokas ja turvallinen kuin alkuperäisvalmiste. Apuaineissa tai esimerkiksi maussa voi olla eroja. 
Maailmanlaajuisesti suuria rinnakkaislääkkeiden valmistajia ovat Teva Pharmaceutical Industries, Novartis (Sandoz), Mylan ja Sun Pharmaceutical Industries.
Edullisempien rinnakkaislääkkeiden tulo markkinoille lisää lääkkeiden hintakilpailua, jolloin usein myös alkuperäisvalmisteiden hinnat laskevat.
Euroopan rinnakkaislääketeollisuuden kattojärjestö EGA (European Generic Medicines Association) on arvioinut, että rinnakkaislääkkeet tuovat EU:lle vuosittain 18 miljardin euron säästöt.
Suomessa reseptilääkkeitä alettiin vaihtaa rinnakkaislääkkeisiin 1. huhtikuuta 2003, ellei vaihtoa erikseen kielletty. Tämän seurauksena satojen lääkkeiden hinnat putosivat huomattavasti.
