Eksemestaani
Eksemestaani (CHO) on steroidaalinen rintasyövän hoidossa käytettävä lääke. Eksemestaania käytetään pitkälle edenneen hormoniriippuvaisen rintasyövän hoidossa vaihdevuosien jälkeen. Sen vaikutus perustuu aromataasientsyymin toiminnan estämiseen.
Eksemestaanin kehittivät italialaisen Farmitalia-Carlo Erba SpA:n tutkijat. Synteesin lähtöaineina toimivat paraformaldehydi ja dimetyyliamiinihydrokloridi. Syntyvä tuote reagoi boldenonin kanssa ja hapetetaan eksemestaaniksi.
Aromataasi on entsyymi, joka katalysoi estrogeenihormonien tuotantoa androgeeneista. Rintasyöpä on usein hormoniriippuvainen, eli estrogeenihormonit voimistavat kasvaimen kehittymistä. Eksemestaani on aromataasin inhibiittori, eli se estää sen toiminnan kiinnittymällä entsyymin aktiiviseen kohtaan.
Ensimmäisenä lääkehoitona rintasyöpään on usein tamoksifeeni. Eksemestaanihoito aloitetaan useimmiten muutaman vuoden kuluttua tamoksifeenihoidon aloittamisesta. Liitännäishoito kestää viisi vuotta. Eksemestaanin on todettu pienentävän taudin uusiutumisen ja siihen kuolemisen riskiä jonkin verran paremmin kuin tamoksifeenin.
Koska ihmisen elimistön estrogeenipitoisuus laskee eksemestaanihoidon vaikutuksesta, kasvaa osteoporoosin ja luunmurtumien riski. Osalla eksemestaanin aineenvaihduntatuotteista on androgeenisiä ominaisuuksia, jotka ehkäisevät luun tiheyden pienentymistä, ja aineen vaikutus luun haurastumiseen on pienempi kuin esimerkiksi letrotsolilla, joka on myös aromataasin estäjä. Riski sairastua osteoporoosiin on kuitenkin suurempi eksemestaania käytettäessä kuin pelkällä tamoksifeenihoidolla.
Mahdollisia sivuvaikutuksia ovat kuumat aallot, huono olo, nivelsärky, väsymys ja unettomuus.
