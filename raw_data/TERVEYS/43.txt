Nuorten lääkärien yhdistys
Nuorten Lääkärien Yhdistys (NLY) on suomalainen lääkärijärjestö. Yhdistyksen tarkoituksena on edistää lääkärien ammatillista kehitystä, valvoa heidän ammattiinsa liittyviä etuja sekä ilmaista mielipiteensä maan terveydenhuollolle ja lääkärikunnalle tärkeissä kysymyksissä.
Yhdistyksen jäsenmäärä on kasvanut alkuaikojen muutamasta sadasta yli 13Â 000 jäseneen. NLY:n jäseniksi kutsutaan kaikki kolmannen vuosikurssin lääketieteen kandidaatit, ja jäsenyyttä voivat hakea kaikki, joilla on oikeus harjoittaa lääkärintointa Suomessa.
NLY perustettiin vuonna 1928 nimellä Suomen Avustajalääkäriyhdistys, jolloin sen tarkoituksena oli edustaa uransa alkuvaiheessa sairaaloissa assistentteina työskennelleitä avustajalääkäreitä. Tuolloin avustajalääkärit työskentelivät yleisesti ruokapalkalla.
Yhdistys vaihtoi nimensä Nuorten Lääkärien Yhdistykseksi vuonna 1941. Toisen maailmansodan jälkeen tapahtunut ammattiyhdistystoiminnan hyväksyttävyyden lisääntyminen ja vahvistuminen heijastui myös NLY:seen. Yhdistyksen jäsenmäärä kasvoi voimakkaasti ja yhdistys perusti tiedotuskanavaksi oman Tiedonantolehden. Myös yhteistyö Lääkäriliiton kanssa lisääntyi. NLY toimi aktiivisesti erityisesti nuorten lääkärien palkka-asioiden parantamiseksi.
Yhdistyksen äänitorvena julkisuudessa toimiva Nuori Lääkäri -lehti perustettiin vuonna 1963. Vuosien varrella lehdestä kehittyi kantaaottava ja keskusteleva julkaisu. 1960-lvulla yhdistys profiloitui erityisesti koulutuspoliittisena vaikuttajana.
Seuraava murroskohta yhdistyksen historiassa tapahtui 1970-luvun alussa, jolloin yhdistyksen organisaatiota uudistettiin jäsenkyselyssä saadun palautteen perusteella. Yhdistykselle valittiin ensimmäistä kertaa valtuuskunta ja paikallistason toimintaa vahvistettiin.
1980Ã¢â‚¬â€œ90-luvun vaihteeseen tultaessa NLY oli kasvanut lähes 10 000 jäsenen yhdistykseksi. Taustalla vaikuttivat lääketieteellisten tiedekuntien aloituspaikkojen lisääntyminen aiempina vuosina. Nuorten Lääkärien Yhdistyksen vaikutusmahdollisuudet kasvoivat myös Lääkäriliiton sisällä ja paikallisosasto toiminta oli aktiivista etenkin Kuopiossa, Oulussa ja Tampereella.
1990-luvun laman aikaan NLY otti kantaa vanhaan, mutta uudelleen pinnalle noussutta ilmiötä vastaan: nuorille lääkäreille tarjottiin ja teetettiin palkatta työtä. Yhä useammalle paikkakunnalle laajentunut paikallisosastotoiminta vahvisti yhdistyksen perustaa.
Vuoden 2001 lääkärilakossa yhdistys pyrki palkankorotusvaatimusten ohella kiinnittämään huomiota julkisen terveydenhuoltojärjestelmän epäkohtiin ja työolosuhteiseen.
Kuluvalla vuosituhannella vaikuttamistyön kohteena ovat palkka-asioiden lisäksi olleet peruskoulutuksen aloituspaikkojen määrä, erikoistumiskoulutuksen valintamenettely sekä lääkärien työskentelyolosuhteet.
Nuorten Lääkärien Yhdistys järjestää jäsenilleen koulutuksia ja vapaa-ajan tilaisuuksia valtakunnallisesti ja paikallisesti sekä julkaisee Nuori Lääkäri -lehteä. Yhdistys ottaa kantaa erityisesti lääkäreiden koulutuskysymyksiin. Lisäksi olennainen osa edunvalvontaa on palkkaedunvalvonta, joksi NLY:ssä käsitetään pelkän rahan lisäksi myös työsuhdeasiat.
NLY järjestää vuosittain NuoriLääkäripäivät, joka on Suomen suurin nuorten lääkärien koulutus- ja kohtaustilaisuus. Päiville kutsutaan kaikki viimeisen kolmen vuoden aikana valmistuneet lääketieteen lisensiaatit.
Yhdistyksen toiminnan rungon muodostavat hallitus, vaaleilla kolmen vuoden välein valittava valtuuskunta, valmistelevat valiokunnat sekä paikallisosastot. Yhdistyksellä on aktiivista paikallisosastotoimintaa Helsingissä, Turussa, Tampereella, Kuopiossa, Oulussa, Joensuussa, Jyväskylässä ja Rovaniemellä.
Nuorten Lääkärien Yhdistyksellä on toimitilat Mäkelänkadun Lääkäritalossa. Yhdistyksellä kaksi palkattua työntekijää.
 
