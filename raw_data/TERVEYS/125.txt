Dunedin Multidisciplinary Health and Development Study
Dunedin Multidisciplinary Health and Development Study (kirj. suom. Dunedin monitieteellinen terveys- ja kehitystutkimus) on uusiseelantilainen pitkittäistutkimus, jossa on seurannut yli tuhatta vuonna 1972 syntynyttä lasta heidän koko ikänsä. Siinä tutkitaan henkilöiden yksilönkehitystä ja terveyttä. Ainutlaatuinen projekti on tuottanut niin lääketieteellistä kuin sosiologista tietoa sydänterveydestä addiktioihin, neurotieteestä kriminologiaan. Tutkimus kertoo myös asioita geenien ja ympäristön vaikutuksesta yksilön käyttäytymiseen ja terveyteen.
Dunedinin kaupungissa Uudessa-Seelannissa vuonna 1972 syntyneet 1 037 ihmistä ovat olleet tutkijoiden seurannassa koko elämänsä ajan. Yli neljä vuosikymmentä myöhemmin, 38-vuotis -tutkimuksessa, 96 prosenttia heistä on yhä mukana tutkimuksessa, mikä on poikkeuksellisen suuri osuus pitkäkestoisessa tutkimuksessa. Tutkimukseen osallistujia on tutkittu perusteellisesti ja monimuotoisesti ikävuosina 3, 5, 7, 9, 11, 13, 15, 18, 21, 26, 32 ja viimeisimpänä 38 (2010-2012). Seuraavat tutkimukset on tarkoitus suorittaa ikävuosina 44 ja 50.
