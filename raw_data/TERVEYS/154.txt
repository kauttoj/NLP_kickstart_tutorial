Ksylometatsoliini
Ksylometatsoliini on nenän limakalvon hoitoon käytettävä lääke, joka supistaa paikallisesti limakalvon verisuonia. Rakenteeltaan ksylometatsoliini on sympatomimeettisesti vaikuttava imidatsolijohdos. Lääkettä on saatavilla nenäsumutteena ja nenätippoina. Ksylometatsoliinia myydään kauppanimillä Nasolin, Naso-Ratiopharm ja Otrivin. 
Ksylometatsoliinin kemiallinen kaava on CHN, moolimassa 244,38 g/mol ja CAS-numero 526-36-3.
Ksylometatsoliini supistaa nenän limakalvon pieniä verisuonia, jolloin niistä pääsee tihkumaan vähemmän nestettä ulos, nenän tukkoisuus vähenee ja hengittäminen nenän kautta helpottuu. Ksylometatsoliini muistuttaa molekyylirakenteeltaan adrenaliinia, ja sitoutuu sen kanssa samoihin reseptoreihin eli ÃŽÂ±-adrenergisiin reseptoreihin. Vaikutus alkaa 5Ã¢â‚¬â€œ10 minuutin kuluttua lääkkeen otosta ja kestää noin 6-8 tuntia. 
Ksylometatsoliinia käytetään nenän tukkoisuuden vähentämiseen. Flunssan oireiden hoidon lisäksi sitä voi käyttää myös aero-otiitin eli lentämisen yhteydessä ilmenevän korvakivun ehkäisyyn ja hoitoon. Ksylometatsoliinia voi ostaa apteekista ilman lääkärin määräystä. 
Ksylometatsoliini aiheuttaa vain harvoissa tapauksissa haittavaikutuksia, joita ovat esimerkiksi nenän limakalvon kirvely ja kuivuminen, päänsärky ja pahoinvointi. Lääkettä ei suositella kuitenkaan käytettäväksi itsehoidossa aikuisilla yli 10 päivää eikä alle 10-vuotiailla lapsilla yli 5 päivää. Liian pitkän käytön jälkeen saattaa esiintyä käänteinen vaikutus, eli limakalvojen verisuonet turpoavat ja liman eritys lisääntyy entisestään. Ahdaskulmaglaukoomaa sairastavien henkilöiden ei tulisi käyttää ksylometatsoliinia. Ksylometatsoliinin käytössä on myös makuongelma, sillä kyslometatsoliini maistuu erittäin pahalta, joten varsinkin pienten lasten voi olla vaikea käyttää nenätippoja tai nenäsumutetta nenän ja suun välisen yhteyden vuoksi (aine kulkeutuu nenästä suuhun ja voi aiheuttaa jopa yökkäystä pahan makunsa vuoksi).
