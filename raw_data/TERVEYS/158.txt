Saccharomyces boulardii
Saccharomyces boulardii on hiivalaji, jonka ranskalainen tiedemies Henri Boulard eristi vuonna 1923 litsin ja mangostanin hedelmistä. Hän havaitsi, että itäaasialaiset pureskelivat näitä hedelmiä yrittäessään pitää koleran oireita loitolla. Hiiva luetaan probioottien ryhmään. Se ei ole yleensä terveelle ihmiselle taudinaiheuttaja, ja sitä tavataan suoliston normaalimikrobistossa. Se ei leviä sieltä muualle elimistöön. Se lisääntyy 37 asteen lämpötilassa.
Lääkinnällisessä käytössä se on yleensä kylmäkuivatussa muodossa, mistä syystä se esitetään usein muodossa "Saccharomyces boulardii lyo". Kylmäkuivaus pitää mikrobin elinkykyisenä. Lääkinnällinen käyttö on yleensä sellaisia suolen sairauksia vastaan, jossa jokin muu organismi tai sairaus aiheuttaa toiminnallisia muutoksia. Tällaisia ovat akuutti ripuli, turistiripuli, antibioottiripuli, ärtynyt suoli -oireyhtymä sekä tulehdukselliset suolistosairaudet Crohnin tauti ja haavainen paksunsuolen tulehdus. Lääkinnällisesti ei S. boulardii -valmisteita suositella hiiva-allergioista kärsiville potilaille. Harvinaisissa tapauksissa erittäin vaikeasti sairailla potilailla on tavattu sienen kylvöä vereen ja sitä kautta muualle elimistöön. 
