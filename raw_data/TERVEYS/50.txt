Terveystieto
Terveystieto on sovellettua kansanterveystiedettä, jonka avulla tiedotetaan väestöä terveyteen liittyvistä asioista. Terveystieto, aikaisemmalta nimeltään terveysoppi, on tämän vuoksi myös peruskoulun ja toisen asteen oppilaitosten kouluaine, jossa käsitellään terveyttä, seksuaalisuutta ja elämää. Terveystieto voidaan käsittää myös terveys- ja seksuaalivalistuksena ja oppimääriin kuuluu perustietoja monista yleisimmistä sairauksista ja päihteistä. Aine antaa myös perustiedot oppilaan oman terveyden hoitamiseen. 
Oppilaitosten lisäksi terveystietoa jaetaan myös muin keinoin. 
Peruskoulussa terveystietoa opetetaan 8.Ã¢â‚¬â€œ9. vuosiluokkien aikana yhteensä kolme vuosiviikkotuntia. Lukiossa terveystietoa on yksi pakollinen ja kaksi valtakunnallista syventävää kurssia. Terveystieto on ollut osana ylioppilastutkinnon ainereaalia keväästä 2007 alkaen. Terveysosaaminen koostuu terveystiedoista ja -taidoista sekä terveyteen ja sairauksiin liittyvistä asenteista ja arvoista.
Terveystietoa haetaan myös verkosta. Terveystiedon tuottajia tai välittäjiä ovat mm. Suomen kansallisen lääkäriseura Duodecimin kansalliset hoito-ohjeet sisältävä Terveyskirjasto. Myös potilas- ja kansanterveysjärjestöt välittävät tietoa, esimerkiksi Sydänliitto, Diabetesliitto ja syöpäjärjestöt. UKK-instituutin ylläpitämässä TerveysInfossa on koottuna useiden eri tuottajien terveyden edistämisaineistoja .
Terveyskirjasto on Suomalaisen Lääkäriseuran Duodecimin terveystietopalvelu, joka sisältää tietoa sairauksista, oireista ja niiden omahoidosta.
Terveystieteiden keskuskirjasto on Helsingin yliopiston lääketieteellisen tiedekunnan ylläpitämä kirjasto, joka tarjoaa terveystieteiden kirjallisuutta myös verkkopalveluna.
TerveysInfo on tietokanta Suomessa tuotetusta terveyden edistämisaineistosta. Se on suunnattu terveyden edistämisen asiantuntijoille, opiskelijoille, tutkijoille ja muulle yleisölle. Palvelu sisältää noin 200 eri tuottajan valmistamaa aineistoa terveyden osa-alueista, kuten ravitsemuksesta, liikunnasta ja eri sairauksista. 
Tietokantaan tallennetaan tiedot muuan muassa lehtisistä, julisteista sekä AV-aineistosta, joita on tarkoitus käyttää terveysneuvonnan tukena. Kirjoja tai tutkimusraportteja ei sisällytetä tietokantaan.
Hakupalvelun avulla on mahdollista tehdä hakuja muun muassa hakusanoittain, kohderyhmittäin tai aineistotyypin mukaan.
