Joditabletti
Joditabletit ovat kaliumjodidia tai kaliumjodaattia (esimerkiksi 130 mg/tabletti) sisältäviä tabletteja.
Radioaktiivista jodin isotooppia jodi-131 syntyy runsaasti uraanin hajotessa fissioreaktiossa. Niinpä isotooppia pääsee ympäristöön mahdollisen ydinlaitosonnettomuuden tai ydinaseen räjähdyksen yhteydessä. Jodi kulkeutuu hengityksen mukana keuhkoihin ja lopulta suurin osa jodista kerääntyy kilpirauhaseen. Joditablettien tehtävä on kyllästää kilpirauhanen ei-radioaktiivisella jodilla, jolloin radioaktiivinen jodi ei keräänny kilpirauhaseen ja aiheuta muun muassa kasvaimia tai rauhasen vajaatoimintaa. Ollakseen tehokkaita joditabletit on nautittava oikeaan aikaan ja vasta kun viranomainen on erikseen kehottanut ottamaan niitä. Joditablettia ei pidä ottaa, jos on yliherkkä jodille tai on todettu kilpirauhasen toimintahäiriö.
Joditabletit eivät suojaa ionisoivalta säteilyltä eivätkä muilta mahdollisessa onnettomuustilanteessa ympäristöön päässeiltä radioaktiivisilta aineilta.
Joditabletteja voi ostaa apteekista ilman reseptiä.
Joditablettien käytöstä lisää artikkelissa säteilyturvallisuus.
