Isotretinoiini
Isotretinoiini on A-vitamiinin johdannainen ja kuuluu retinoidien lääkeryhmään. Retinoideja käytetään tavallisesti iho-ongelmien hoitoon.
Isotretinoiini-valmisteella hoidetaan sellaisia vaikeita aknemuotoja, joihin eivät ole tehonneet muut hoidot, kuten suun kautta otettavat antibioottihoidot ja paikallinen hoito. Tällaisia vaikeita aknemuotoja ovat esimerkiksi nodulaarinen akne, onteloakne "(acne conglobata)" ja akne, johon liittyy pysyvä arpeutumisen vaara.
Lääkkeen vaikutus kohdistuu talirauhasiin, joiden ylituotantoa se hillitsee. Lisäksi se rauhoittaa ihon tulehdusta. Lääke saattaa auttaa hankaliinkin oireisiin. Haittavaikutusten vuoksi lääkettä käytetään kuitenkin vain huolella harkituissa tapauksissa, joissa sairaus on todella vaikea.
Isotretinoiinia voivat määrätä ainoastaan sellaiset ihotautilääkärit, joilla on asiantuntemusta systeemisten retinoidien käytöstä vaikean aknen hoidossa, tai heidän valvonnassaan toimivat lääkärit. Lääkärin on tunnettava perusteellisesti isotretinoiinihoidon riskit ja seurantavaatimukset.
Isotretinoiini on teratogeeninen (sikiöepämuodostumia aiheuttava), eli se voi vahingoittaa syntymätöntä lasta (esim. aiheuttaa keskushermoston poikkeavuuksia, kasvojen poikkeavuuksia ja sydämen ja verisuonten poikkeavuuksia), vaikka lääkettä otettaisiin vain lyhyt aika raskauden aikana. Myös keskenmenon vaara on suurempi.
Isotretinoiini-valmisteiden kauppanimiä Suomessa ovat mm. Roaccutan, Isotretinoin Ratiopharm, Isotretinoin Actavis, Isotretinoin Alternova ja Isotretinoin Orifarm.
Isotretinoiinin kemiallinen kaava on CHO, moolimassa 300,435Â g/mol, sulamispiste 174-177Â Ã‚Â°C ja CAS-numero 4759-48-2.
