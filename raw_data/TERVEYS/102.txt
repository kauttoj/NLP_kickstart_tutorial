Medikofiilitutkinto
Medikofiilitutkinto eli lääketieteellinen alkututkinto oli lääketieteen opintoihin valmistava yliopistollinen tutkinto, joka oli käytössä Suomessa vuodesta 1890 vuoteen 1945. Tutkinto vaadittiin ennen lääketieteelliseen tiedekuntaan kirjoittautumista ja kliinisten opintojen aloittamista, ja se sisälsi kemian, fysiikan, eläin- ja kasvitieteen opintoja kuulusteluineen sekä äidinkielen ja latinan, ranskan, saksan tai englannin pro exercitio -kielikokeen. Kasvitiede poistettiin opetusohjelmasta vuonna 1933. Medikofiilitutkinnon saattoi suorittaa vain Helsingin yliopiston filosofisen tiedekunnan matemaattis-luonnontieteellisessä osastossa. Se oli mahdollista suorittaa neljässä lukukaudessa eli kahdessa vuodessa.
Ennen medikofiilitutinnon käyttöönottoa eli vuoteen 1889 asti Helsingin yliopistossa lääketiedettä opiskelevilta vaadittiin medkofiilitutkintoa laajempi filosofian kandidaatin tutkinto, jolla medikofiilitutkinnon myöhemminkin saattoi korvata. Medikofiilitutkinnon lakkauttamisen jälkeen pääsyvaatimukseksi lääketieteen opintoihin tuli karsintakurssi.
