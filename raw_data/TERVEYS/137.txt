Depottabletti
Depottabletti eli retard-tabletti on lääketieteessä lääketyyppi, joka on tavallisesta poiketen päällystetty veteen liukenemattomalla kalvolla. Tällöin lääke hajoaa ja liukenee vasta ruoansulatuselimistössä, jolloin lääkeaine vapautuu hitaasti ja vaikuttaa pitkään. Pitkävaikutteisuuden vuoksi lääkeannos otetaan normaalisti vain kerran tai kahdesti vuorokaudessa. Depottabletti on hyvä ottaa runsaan nesteen kanssa, jottei se tartu ruokatorveen.
Depottablettia käytetään erityisesti pitkäaikaiseen lääkitykseen. Depotvalmiste tulee niellä kokonaisena eikä sitä pidä murskata, hienontaa tai pureskella. Jos valmiste rikotaan, menetetään sen pitkitetty kestovaikutus. Lisäksi, jos lääkeaine vapautuu liian nopeasti, saattaa syntyä vakavia haittavaikutuksia. Vain harvat depottabletit on valmistettu puolitettaviksi; sellaisissa on jakouurre.
