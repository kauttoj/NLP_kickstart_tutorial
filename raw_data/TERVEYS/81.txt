Ilmailulääketieteen keskus
Ilmailulääketieteen keskus ("Aeromedical Center", lyhenne AeMC tai AMC) on Suomessa Liikenteen turvallisuusvirasto Trafin valtuuttama ilmailulääketieteen erikoisalan tunteva lääketieteellinen yksikkö. Vuonna 2016 Suomessa oli kolme AeMC-valtuutuksen saanutta keskusta: Ilmailulääketieteen keskus (SOTLK, AeMC) Helsingissä Meilahden sairaalan alueella Biomedicum II -yksikössä, Finnairin Terveyspalvelut (AeMC) Helsinki-Vantaan lentoasemalla ja Lääkärikeskus Aavan Vantaanportin yksikkö. Näiden lisäksi Trafin valtuuttamia ilmailulääkäreitä löytyy esimerkiksi useasta yksityisestä terveys- tai lääkäritalosta sekä muutamien varuskuntien terveysasemilta.
Kun puolustushallinnon ulkopuolinen henkilö on mukana hävittäjäkoneessa tai suihkuharjoituskoneessa on hänet testattu ennen lentoa AeMC:ssä.
Keskuksilla ja sen alaisilla, eri puolella maata toimivilla ilmailulääkäreillä, on oikeus kirjoittaa lääkärintodistus lääketieteellistä kelpoisuustodistusta varten, jonka Liikenteen turvallisuusvirasto Trafin ilmailulääketieteen yksikkö AMS (Aeromedical Section) myöntää. Ilmailulääkäriltä vaaditaan erikoislääkärin tutkinto sekä vähintään 60 tunnin peruskurssi ilmailulääketieteestä loppukokeineen. Tällä osaamisella voi hakea luokan kaksi ilmailulääkärin valtuutusta (AME2). Jatkokouluksella ja riittävällä työkokemuksella voi hakea edelleen luokan yksi (AME1) ilmailulääkärin oikeuksia.
Ilmailulääkärin (AME2) todistus vaaditaan lennonjohtajilta, lennontiedottajilta, yleis- ja harrasteilmailijoilta sekä matkustamomiehistön jäseniltä (lentoemännät ja sturetit). Ammattilentäjien terveystarkastuksen tekee jatkokouluttautunut AME1-pätevyyden omaava lääkäri. Joidenkin ammattikelpoisuusluokkien ensimmäiset tarkastukset on kuitenkin tehtävä ilmailulääketieteen keskuksessa (AeMC).
Vuonna 2015 Trafin tilastoissa oli yli 8Â 300 voimassa olevaa ilmailulääketieteellistä kelpoisuustodistusta. Näistä runsas 2Â 100 oli kategorian 1 ammattilentäjälle myönnettyjä ilmailulääketieteellisiä kelpoisuustodistuksia ( CPL, ATPL= commercial pilot licence, airline transport pilot licence).
