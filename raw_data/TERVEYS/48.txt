Sivuvaikutus
Sivuvaikutuksella tarkoitetaan lääketieteessä lääkkeen tai muun hoidon muuta kuin tavoiteltua vaikutusta, ja se tarkoittaa usein käytännössä samaa kuin haittavaikutus. 
Osa lääkkeiden haittavaikutuksista johtuu siitä, että lääkeaineet vahingoittavat elimistön luontaista mikrobikantaa. Sivuvaikutus voi johtua myös samaan aikaan käytettävien lääkkeiden yhteisvaikutuksesta. 
Sivuvaikutukset voivat pahimmillaan johtaa kuolemaan, mitä on havaittu esimerkiksi kolesterolia alentavilla statiinilääkkeillä. Tällaisia lääkkeen sivuvaikutuksen aiheuttamia kuolemaan johtavia tiloja ovat rabdomyolyysi ja maksan vajaatoiminta. Esimerkiksi serivastatiini vedettiin vuonna 2002 pois markkinoilta suurentuneen rabdomyolyysivaaran takia.
Määrätessään potilaalle lääkettä lääkärin pitäisi kertoa lääkeaineiden aiheuttamista yleisistä sivuvaikutuksista. Jos lääkkeen käytön aikana ilmenee häiritseviä sivuvaikutuksia, voi lääkäri kirjoittaa potilaalle toista vastaavaa valmistetta. 
Kansainvälisen käytännön mukaan "hyvin yleisiksi" sivuvaikutuksiksi luokitellaan sellaiset, joita ilmenee yli 10Â %:lla lääkettä saaneista potilaista, ja "yleisiksi" sellaiset, joita ilmenee 1-10Â %:lla lääkettä saaneista potilaista. Lääkkeiden käyttäjistä enemmistö selviää ilman merkittäviä haittavaikutuksia. Toisaalta lääkettä koskevien haittavaikutusraporttien määrä vaihtelee: vakavista haittavaikutuksista ilmoitetaan eri tutkimusten mukaan vain 1Ã¢â‚¬â€œ10 %, mutta esimerkiksi klotsapiiniin hematologiset haitat ilmoitetaan Suomessa lähes aina. 
Joskus lääkkeen sivuvaikutus voi osoittautua lääkkeen alkuperäistä tarkoitusta hyödyllisemmäksi. Tyyppiesimerkki on sildenafiili (tunnetaan kauppanimellä Viagra), joka kehitettiin sydänlääkkeeksi mutta joka sivuvaikutuksensa ansiosta osoittautui paremmaksi muihin tarkoituksiin.
