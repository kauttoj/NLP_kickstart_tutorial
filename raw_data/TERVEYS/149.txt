Dutasteridi
Dutasteridi (tuoteniminä Avodart, Avidart, Avolve, Duagen, Dutas, Dutagen, Duprost, Duodart) on 5-alfa-reduktaasin inhibiittori, lääkeaine joka estää testosteronin muuttumisen dihydrotestosteroniksi (DHT). Sitä käytetään hoitona DHT:n aiheuttamiin sairauksiin, kuten eturauhasen hyvälaatuiseen liikakasvuun.
Dutasteridi kuuluu 5-alfa-reduktaasia ehkäisevien lääkkeiden luokkaan, jotka estävät entsyymejä muuttamasta testosteronia dihydrotestosteroniksi. Myös lääkeaine nimeltä finasteridi kuuluu samaan ryhmään. Kliiniset tutkimukset ovat osoittaneet dutasteridin toimivan tehokkaammin kuin finasteridin, sillä se estää 5-alfa-reduktaasin molempia isoformi-tyyppejä, kun finasteridi ehkäisee vain yhtä.
Vaikka dutasteridi on virallisesti hyväksytty ainoastaan eturauhasen liikakasvun hoitoon, mikä onkin sen yleisin käyttö, sitä voidaan käyttää myös hoitomuotona miestyyppisessä hiustenlähdössä. Lääkkeen kehitellyt yhtiö suoritti hiustenlähdön hoitoon liittyviä FDA-testejä aina vuoteen 2002 asti, jolloin ne kuitenkin lopetettiin. Vaikka dutasteridia ei koskaan hyväksyttykään viralliseksi hiustenlähtölääkkeeksi, lääkäreillä on silti oikeus määrätä sitä myös tähän tarkoitukseen. Englanniksi tällaista käytäntöä nimitetään "off-label" -lääkemääräykseksi, mikä tarkoittaa, että lääkettä käytetään toiseen tarkoitukseen kuin mihin valmistaja on sen sertifioinut.
Syyt hiustenlähdön hoitoon liittyvien tutkimusten päättymiseksi eivät ole julkista tietoa. On kuitenkin spekuloitu, että Avodart ei olisi ollut tarpeeksi hyvä erottuakseen Propeciasta (finasteridi-valmiste), jonka myynnin väitetään olevan alhaisempaa kuin mitä lääkettä lanseeratessa odotettiin. Näin ollen dutasteridin tuotto-odotukset hiustenlähtölääkkeenä eivät olisi olleet tarpeeksi hyvät kattamaan tuotekehityksen ja markkinoinnin kustannuksia.
Internetin keskustelupalstoilla on myös liikkunut vahvistamattomia tietoja, joiden mukaan dutasteridin sivuvaikutukset, jotka ovat pääsääntöisesti samat kuin finasteridilla (erektiohäiriöt, gynekomastia) olisivat yleisempiä ja voimakkaampia kuin finasteridia käytettäessä. Myös migreenikohtauksia ja päänsärkyä on epävirallisesti kerrottu esiintyvän dutasteridin käyttäjien keskuudessa.
