Sosiaalilääketiede
Sosiaalilääketiede on monitieteinen tutkimusala, joka tutkii sosiaalisten ja taloudellisten tekijöiden vaikutusta terveyden eri osa-alueisiin. Ala on erkaantunut lääketieteestä 1800-luvulla. Alan juuret ovat teollistumisessa ja sen mukaantuomien terveysongelmien tunnistamisessa. Alan uusi nousukausi oli sotien jälkeen hyvinvointivaltion rakentuessa. Tällöin suomalaisiin yliopistoihin perustettiin alaan liittyviä professuureja.
Alan perusajatus on, että sairastavuus on yhteydessä ihmisen sosiaaliseen asemaan: mitä alhaisempi sosiaalinen asema sitä enemmän sairastavuutta ja sitä lyhyempi elämä. Eri sosiaaliryhmien välisiä terveyseroja pyritään selittämään sosiaalisten taustatekijöiden avulla.
