Veronahka
Veronahka oli 1400-luvulla käytetty vero- ja maksuyksikkö Ruotsissa (ja siihen kuuluvassa Suomessa). Turkikset olivat tuolloin yleinen arvon mitta sekä maksuväline. Maksuvälineinä käytettiin myös kaloja, karjaa, humalaa ja viljoja. Maksuyksikkö vaihteli vuodenajoittain (talvella turkiksia, kesällä muun muassa kapahaukea). Oravannahka oli tavanomainen veronahan tyyppi, mistä on peräisin tämän toinen nimi: orava. Veroja maksettiin sekä kirkolle, että kruunulle (valtiolle) ja myös paikallisille virkamiehille, oikeuslaitokselle ja lääninherroille. Rahaveroihin siirryttiin ensimmäisenä kirkollisverotuksessa 1500-luvulla.
Veronahkaa käytettiin veroyksikkönä muun muassa Savossa. Kun 1500-luvulla siirryttiin turkisveroista viljaveroihin, veronahka tarkoitti arviopunnanmaata. Myöhemmin kansan käyttämä veronahka eli orava vastasi 1/4 manttaalia, päätön orava 3/16 manttaalia ja oravanpää 1/16 manttaalia.
