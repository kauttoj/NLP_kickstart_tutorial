Arbitraasi
Arbitraasi on tilanne, jossa voidaan saada voittoa ilman riskiä. 
Arbitraasitilanne voi syntyä esimerkiksi kahden eri tuotteen tai markkinapaikan välille. Jos yhdessä markkinapaikassa kaupataan samaa tuotetta eri hinnalla kuin toisessa, tällöin voi saada voittoa ilman riskiä. Ostamalla tuotetta siitä markkinapaikasta, jossa tuotteen hinta on halvempi, ja myymällä tuotteen saman tien kalliimmalla toisella markkinalla saadaan voittona tuotteiden hintojen erotus.
Taloustieteissä toimivan markkinan eräänä tunnusmerkkinä pidetään arbitraasivapautta, eli markkinoilla ei ole pitkäaikaisia arbitraasitilanteita. Sillä jos arbitraasitilanne syntyy, niin markkinoilla toimivat osapuolet alkavat hyödyntää sitä, jolloin hintaero ja siten myös arbitraasi katoavat: Arbitraasin hyödyntämisestä seuraa, että tuotetta aletaan ostaa halvemmilta markkinoilta, jolloin sen hinta nousee. Vastaavasti tuotetta aletaan myydä kalliimmilla markkinoilla, mikä johtaa hinnan laskuun. Halvalla markkinalla tuotteen hinta siis nousee ja kalliilla laskee, kunnes hinnat ovat samat, ja arbitraasi katoaa.
Arbitraasitilanteita voi syntyä myös esimerkiksi urheiluvedonlyönnissä jossa kaksi vedonlyöntitoimistoa antavat kertoimet joiden palautusprosentiksi muodostuu yli 100, näin pelaaja jää varmasti voitolle. Tähän liittyy myös riskejä, jos vaikka vedonlyöntitoimisto on laittanut kertoimet esimerkiksi väärinpäin ja näin ollen palauttaa panoksen pelaajalle.
