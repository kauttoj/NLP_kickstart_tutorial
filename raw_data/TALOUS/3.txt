Kauppatieteet
Kauppatieteisiin luetaan useimmat kauppakorkeakouluissa tai yliopistojen kauppatieteellisissä yksiköissä opetettavat aineet.
Kauppatieteellinen koulutus alkoi Suomessa, kun Hanken perustettiin vuonna 1908 ja Kauppakorkeakoulu (nykyisin Aalto-yliopiston kauppakorkeakoulu) 1911. Sittemmin kauppakorkeakouluja, tai kauppatieteitä opettavia ja tutkivia yksiköitä ja laitoksia on perustettu useita lisää.
Kauppatieteiden tutkimukselle ja opetukselle on leimallista kansainvälisyys, aivan kuten kauppatieteen tutkimat ilmiötkin ovat. Suuri osa tutkimuksista julkaistaan nykyään englannin kielellä. Myös yliopistollisena oppimateriaalina käytetään paljon englanninkielistä kirjallisuutta.
Kauppatieteellisiä tutkintoja ovat ylimmästä lukien kauppatieteiden tohtori, lisensiaatti, maisteri () ja kandidaatti. Alan perustutkintona on kauppatieteiden maisterin tutkinto, jonka suorittaneelle yliopisto antaa oikeuden käyttää ekonomin arvonimeä. Viime vuosikymmenten aikana alan perustutkinnon nimi on vaihdellut: ennen ekonomi oli tutkinto ja kauppatieteiden maisteri arvonimi.
Suomen Ekonomien palkkatasotutkimuksen mukaan lokakuussa 2013 kokopäivätöissä olleen ekonomin keskiarvopalkka oli ilman tulospalkkioita 5 617 Ã¢â€šÂ¬/kk ja mediaanipalkka oli 4 894 Ã¢â€šÂ¬/kk. Vastavalmistuneen kauppatieteilijän mediaanipalkka oli 3 020 Ã¢â€šÂ¬/kk.
Kauppatieteitä opiskelleet voivat toimia monenlaisissa tehtävissä. Yleisiä ammattinimikkeitä ovat muun muassa johtaja, talouspäällikkö, toimitusjohtaja, tilintarkastaja, yritysjärjestelyasiantuntija ja yrittäjä. Työpaikat ovat yleensä yrityksissä.
Suomen kauppatieteilijöille oli vuoden 2012 alussa yhteensä 120 eri koulutusohjelmaa maisteriopiskelijoille. Tutkimusta tehdään niistä aiheista, joita kyseisessä yliopistossa opetetaan, sillä yliopistossa koulutuksen on perustuttava tutkimukseen.
Alan tieteellinen järjestö on Kauppatieteellinen Yhdistys ry. Suomen Akatemia rahoittaa liiketoimintaosaamisen hanketta, jonka tavoitteena on nostaa kauppatieteellinen osaaminen sovelluksissaan teknisen osaamisen rinnalle.
Suomen Kauppakorkeakoulut (ABS) ry on Suomen kauppatieteellisten yliopistoyksiköiden yhdistys. ABS pyrkii kasvattamaan yhteistyötä sekä jäsentensä kesken että jäsenten ja yhteistyökumppaneiden välillä.
Suomessa kauppatieteitä opetetaan kymmenessä eri yliopistossa ja kolmella sivukampuksella. Hankenia eli suomenruotsalaista kauppakorkeakoulua lukuun ottamatta kauppatieteitä opetetaan monitieteisissä yliopistoissa omissa yksiköissään.
Vuonna 2010 alaa opiskeli kandidaatin ja maisterin opetusohjelmissa 17 835 opiskelijaa ja 1 255 tohtoriopiskelijaa.
Kauppatieteet.fi - Kauppatieteiden yhteisvalinta
