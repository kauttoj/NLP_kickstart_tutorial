Kolikko
Kolikko eli "metalliraha" on kovasta metallista lyömällä valmistettu litteä kiekko, jota käytetään maksuvälineenä, rahana. Kolikot julkaisee jokin virallinen taho, kuten valtio, hallitsija tai hallitus. Lyöjätahon tunnukset esiintyvät kolikossa sen tunnuspuolella. Arvopuolella kerrotaan kolikon nimellisarvo. Kolikko on nykyisistä maksuvälineistä vanhin.
Alun perin kolikko oli käteisen rahan, valuutan, yksinomainen olomuoto ennen paperirahan ja pankkilaitoksen keksimistä. Ensimmäiset kolikot lyötiin Lyydiassa 6. vuosisadalla eaa. 
Kolikot tehtiin aiemmin jalometalleista, kuten kullasta, hopeasta tai niiden lejeeringistä, elektrumista. Tällöin rahan arvo määräytyi kolikon sisältämän arvometallin, ei luottamukseen perustuvan nimellisarvon, mukaan. Nykyään käytetään enimmäkseen vähäarvoisia metalleja tai niiden seoksia, kuten kuparia, nikkeliä, messinkiä, sinkkiä ja alumiinia. Kolikko voidaan lyödä myös kahdesta erilaisesta metallista, jolloin puhutaan "bi-metallikolikosta".
Kolikon historiallinen tehtävä arvometallin vakiintuneena yksikkönä näkyy edelleenkin sijoituskullaksi luettavissa kultakolikoissa. Tähän tarkoitukseen käytetään nykyään paljon eteläafrikkalaista krugerrandia. Yksi krugerrandi sisältää unssin verran kultaa ja loppuosa rahan painosta on kuparia (kolikko painaa 1,0909 unssia).
1500Ã¢â‚¬â€œ1600-luvuilla oli käytössä klippinkejä, neliön mallisia rahoja.
Rahankäsittelyn helpottamiseksi kolikkoina lyödään yleensä sellaiset nimellisarvot, joiden käyttö on suurinta ja joiden painaminen seteleinä olisi epätaloudellista nopeasta kierrosta johtuvan kulumisen aiheuttaman uusimistarpeen vuoksi. Poikkeuksia tästä ovat erilaiset juhlarahat, jotka voivat olla suuriarvoisiakin.
Inflaation vuoksi pienimpiä kolikoita on usein poistettu käytöstä ja pienimpiä seteleitä alettu lyödä kolikoina. Esimerkiksi yhden ja kahden sentin eurokolikoista on haluttu luopua monissa euromaissa. Suomessa niitä ei alun perinkään otettu käyttöön. Toisinaan kolikon lyöntikustannukset saattavat ajan myötä ylittää reaaliarvon, kuten kävi alun perin täyskupariselle Yhdysvaltain yhden sentin metallirahalle. Tällöin nimellisarvosta joko luovutaan tai kolikkoa aletaan lyödä halvemmasta materiaalista. Suomen hopeamarkalle kävi samoin kuin Yhdysvaltain yhden sentin kolikolle.
Leimakiilto tarkoittaa sitä kiiltoa, joka syntyy metallirahaa lyötäessä kolikon tasaisiin pintoihin. Kiilto katoaa kolikon kiertäessä, minkä vuoksi keräilijät haluavat usein rahat leimakiiltoisina.
"Kolikko" on onomatopoeettinen sana, se kuvailee metallirahan kolinaa. Kolikon etu- eli tunnuspuolta sanotaan kruunaksi ja tausta- eli arvopuolta klaavaksi. Kruuna-nimitys juontaa juurensa siitä, että kolikon etupuolelle lyötiin kuninkaan tai vain hänen kruununsa kuva.
Kolikoita voi myös käyttää erilaisten temppujen yhteydessä, tai arvottaessa jotakin voi heittää kruunaa ja klaavaa.
