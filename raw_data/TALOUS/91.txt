Lounasseteli
Lounasseteli on maksuseteli, jolla voi maksaa aterian ravintolassa tai ruokakaupassa.
Lounassetelin avulla työnantaja voi tarjota työntekijälle ravintoedun.
Setelin liikeidean oli kehittänyt brittiläinen John Hack vuonna 1954. Sveitsissä setelit otettiin käyttöön 1961. Ranskassa lounassetelistä tuli virallisesti hyväksytty luontoisetu vuonna 1967.
Suomessa Lounasseteli otettiin käyttöön vuonna 1974, kun ravintolaelinkeino ja Luottokunta perustivat Lounasseteli Oy:n.
Suomessa toimii 2014 kaksi lounassetelijärjestelmää: Edenred Finland Oy:n "Ticket Lounas Lounasseteli" ja Smartum Oy:n "Smartum Lounas". Molemmat ovat paperisia seteleitä, joiden nimellisarvot vaihtelevat 7,50 ja 10,20 euron välillä. Ticket Lounas Lounasseteli käy maksuksi yli 10Â 000 ruokapaikassa ja Smartum Lounas yli 2Â 000 ravintolassa. 
Lounassetelillä voi maksaa aterioinnin ravintolassa. Niitä käytetään myös joissain ruokakaupoissa. Ruokakaupoissa lounassetelillä voi ostaa valmista annosruokaa, joka ei ole teollisesti pakattua, käytännössä siis lounasannoksia tai täytettyjä leipiä kaupan tuoretiskiltä. Lounassetelillä ei voi ostaa alkoholia tai tupakkatuotteita eikä myöskään makeisia, napostelutuotteita, eineksiä tai muita elintarvikkeita. Lounassetelistä ei saa vaihtorahaa eikä sitä vaihdeta rahaksi.
Palvelun toimittaja perii noin kahden prosentin komission setelistä.
Edenred Finland Oy:n "Ticket Lounas Lounaskortti, Ticket Duo ja Smartum Saldo" ovat paperisten lounassetelien vaihtoehtoja. Ne ovat luottokortin tapaisia prepaid-maksukortteja, jonka taustalla olevalle tilille työnantaja siirtää rahaa. Tiliä veloitetaan oston yhteydessä ostoksen todellisen summan mukaisesti. Tekniikaltaan kortit ovat sirukortteja. Nämä kortit käyvät noin 10Â 000 ruokapaikassa.
Eazybreak-mobiiliseteli on suomalaisen Eazybreak Oy:n sähköinen maksutapa, joka on tarkoitettu paperisen lounassetelin korvaajaksi. Eazybreak-mobiiliseteliin ei liity paperiseteliä tai maksukorttia. Maksamiseen käytetään älypuhelinsovellusta tai tekstiviestiä.
Kelpolounas on vaihtoehto paperiselle lounassetelille ja sirukorteille. Verotuksellisesti Kelpolounas eroaa perinteisestä lounassetelistä siten, että sen kautta voi ostaa vain sopimusruokailulounaita. Lounaan ostaminen tapahtuu internet-palvelun kautta älypuhelimella tai muulla internet-selaimella. Maksaminen tapahtuu ravintolan ja yrityksen välisenä laskutuksena.
ePassi Payments Oy:n ePassi Lounas on sähköinen lounassetelijärjestelmä.
Kun työnantaja järjestää työntekijälleen ravintoedun lounassetelin tai jonkin muun vastaavan järjestelyn avulla, voidaan saada veroetuja. Työnantaja voi vähentää verotuksessaan lounassetelin koko nimellisarvon, kun taas palkansaajalle setelin verotusarvo on nimellisarvoa pienempi. Suomen valtio kärsii verotuetusta lounasedusta vuosittain yli 17 miljoonan euron veromenetykset, mutta tienaa luonassetelien työllistävän vaikutuksen vuoksi 25 miljoonaa.
